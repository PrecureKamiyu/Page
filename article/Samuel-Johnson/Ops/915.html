<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="en">
<head>
<meta http-equiv="Content-Type" content="application/xhtml+xml; charset=utf-8"/>
<meta name="Generator" content="Atlantis Word Processor 1.6.6.5"/>
<link rel="stylesheet" type="text/css" href="style.css"/>
<title>IN RIVUM A MOLA STOANA LICHFELDIAE DIFFLUENTEM.</title>
</head>
<body>
<h2 class="h20"><a id="a2386"></a><a id="a2384"></a><a id="a2385"></a>IN RIVUM A MOLA STOANA LICHFELDIAE DIFFLUENTEM.</h2>
<p class="p26">Errat adhuc vitreus per prata virentia rivus,<br/>&nbsp;&nbsp;Quo toties lavi membra tenella puer;<br/>Hic delusa rudi frustrabar brachia motu,<br/>&nbsp;&nbsp;Dum docuit, blanda voce, natare pater.<br/>Fecerunt rami latebras, tenebrisque diurnis<br/>&nbsp;&nbsp;Pendula secretas abdidit arbor aquas.<br/>Nunc veteres duris periere securibus umbrae,<br/>&nbsp;&nbsp;Longinquisque oculis nuda lavacra patent.<br/>Lympha, tamen, cursus agit indefessa perennis,<br/>&nbsp;&nbsp;Tectaque qua fluxit, nunc et aperta fluit.<br/>Quid ferat externi velox, quid deterat aetas,<br/>&nbsp;&nbsp;Tu quoque securus res age, Nise, tuas.</p>
<p class="p26">[Greek: GNOTHI SEAUTON]<br/>[Post Lexicon Anglicanum auctum et emendatum.]</p>
<p class="p26">Lexicon ad finem longo luctamine tandem<br/>Scaliger ut duxit, tenuis pertaesus opellae,<br/>Vile indignatus studium, nugasque molestas<br/>Ingemit exosus, scribendaque lexica mandat<br/>Damnatis, poenam pro poenis omnibus unam.<br/>&nbsp;&nbsp;Ille quidem recte, sublimis, doctus et acer,<br/>Quem decuit majora sequi, majoribus aptum,<br/>Qui veterum modo facta ducum, modo carmina vatum,<br/>Gesserat, et quicquid virtus, sapientia quicquid<br/>Dixerat, imperiique vices, coelique meatus,<br/>Ingentemque animo seclorum volveret orbem.<br/>&nbsp;&nbsp;Fallimur exemplis; temere sibi turba scholarum<br/>Ima tuas credit permitti, Scaliger, iras.<br/>Quisque suum norit modulum; tibi, prime virorum,<br/>Ut studiis sperem, aut ausim par esse querelis,<br/>Non mihi sorte datum; lenti seu sanguinis obsint<br/>Frigora, seu nimium longo jacuisse veterno,<br/>Sive mihi mentem dederit natura minorem.<br/>&nbsp;&nbsp;Te sterili functum cura, vocumque salebris<br/>Tuto eluctatum, spatiis sapientia dia<br/>Excipit aethereis, ars omnis plaudit amico,<br/>Linguarumque omni terra discordia concors<br/>Multiplici reducem circumsonat ore magistrum.<br/>&nbsp;&nbsp;Me, pensi immunis cum jam mihi reddor, inertis<br/>Desidiae sors dura manet, graviorque labore<br/>Tristis et atra quies, et tardae taedia vitae.<br/>Nascuntur curis curae, vexatque dolorum<br/>Importuna cohors, vacuae mala somnia mentis.<br/>Nunc clamosa juvant nocturnae gaudia mensae,<br/>Nunc loca sola placent; frustra te, somne, recumbens,<br/>Alme voco, impatiens noctis, metuensque diei.<br/>Omnia percurro trepidus, circum omnia lustro,<br/>Si qua usquam pateat melioris semita vitae,<br/>Nec quid again invenio; meditatus grandia, cogor<br/>Notior ipse mihi fieri, incultumque fateri<br/>Pectus, et ingenium vano se robore jactans.<br/>Ingenium, nisi materiem doctrina ministrat,<br/>Cessat inops rerum, ut torpet, si marmoris absit<br/>Copia, Phidiaci foecunda potentia coeli.<br/>Quicquid agam, quocunque ferar, conatibus obstat<br/>Res angusta domi, et macrae penuria mentis.<br/>&nbsp;&nbsp;Non rationis opes animus, nunc parta recensens<br/>Conspicit aggestas, et se miratur in illis,<br/>Nec sibi de gaza praesens quod postulat usus<br/>Summus adesse jubet celsa dominator ab arce;<br/>Non, operum serie seriem dum computat aevi,<br/>Praeteritis fruitur, laetos aut sumit honores<br/>Ipse sui judex, actae bene munera vitae;<br/>Sed sua regna videns, loca nocte silentia late<br/>Horret, ubi vanae species, umbraeque fugaces,<br/>Et rerum volitant rarae per inane figurae.<br/>&nbsp;&nbsp;Quid faciam? tenebrisne pigram damnare senectam<br/>Restat? an accingar studiis gravioribus audax?<br/>Aut, hoc si nimium est, tandem nova lexica poscam?</p>
<p class="p26">&nbsp;For a translation of this poem, see Murphy&rsquo;s Essay on the Life and<br/>&nbsp;&nbsp;&nbsp;&nbsp;Genius of Dr. Johnson, prefixed to the present volume.</p>
</body>
</html>